---
title: 一文掌握粵拼
weight: 1
description: 識普通話拼音，一文掌握粵拼
hide_feedback: false
---

import Alert from "@/components/Alert.tsx";
import Audio from "@/components/Audio.tsx";
import SampleText from "@/components/SampleText.tsx";

粵拼嘅設計大部分同普通話拼音（即《漢語拼音》，下稱「普拼」）相同，只需讀完兩者主要區別，就可以掌握粵拼同粵拼打字。

<Alert title="寫法區別 & 音系區別">

粵拼同普拼嘅區別分兩類：寫法區別同音系區別。

- **寫法區別** 即呢個發音喺普通話同粵語入邊都有，只不過喺兩種拼音入邊用唔同嘅字母來代表，呢類區別一睇就識。
- **音系區別** 即普通話冇呢個音，得粵語獨有，呢類往往都係普通話母語者學粵語嘅重點難點。

</Alert>

> 本文講解發音個陣會用到國際音標（IPA），如果讀者唔熟國際音標都冇所謂，直接撳個 掣聽例字嘅錄音就可以感受到個發音嘞。
>
> 本文所有粵拼都用粗體顯示，每隻例字拼音後面嘅數字 1 - 6 係聲調，讀者可以暫時先忽略，或者直接跳到 [2.7 聲調](#2-7-聲調)一節瞭解完聲調再開始讀本文。

## 1. 寫法區別

### 1.1 普拼 y → 粵拼 j

<Alert color="success">

普拼嘅 y 喺粵拼入邊寫成 **j**。之所以寫成 **j** 係出於兩個考慮：一係呢個音國際音標入邊就係寫成 [j]（普拼嘅 y 係英文嘅寫法）；二係如果寫成 y，會同韻母 **yu** 撈亂（詳細解釋可見本站嘅[關於 j 同 y](/blog/scheme/#關於-j-同-y)）。

</Alert>

| 例字                   | ✔️ 正確寫法 | ❌ 錯誤寫法 |
| ---------------------- | ----------- | ----------- |
| 一 <Audio client:load id="jat1" /> | jat1        | yat1        |
| 以 <Audio client:load id="ji5" />  | ji5         | yi5         |
| 夜 <Audio client:load id="je6" />  | je6         | ye6         |

### 1.2 普拼 ü → 粵拼 yu

<Alert color="success">

呢個音嘅國際音標係 [y]。呢個韻母雖然係單元音，但喺粵拼入邊用咗 **yu** 兩個字母來表示，噉係爲咗避免好似普通話嘅 ü 噉要用到附加符號，另一方面都係前文提到嘅，防止同 **j** 撈亂。

</Alert>

| 例字                    | ✔️ 正確寫法 | ❌ 錯誤寫法 |
| ----------------------- | ----------- | ----------- |
| 豬 <Audio client:load id="zyu1" />  | zyu1        | zü1         |
| 村 <Audio client:load id="cyun1" /> | cyun1       | cün1        |
| 雨<Audio client:load id="jyu5" />   | jyu5        | jü5 / yu5   |

### 1.3 普拼 gu-、ku- → 粵拼 gw-、kw-

<Alert color="success">

普拼嘅 gu-、ku-，喺粵拼入邊用 **gw-**、**kw-** 來表示。不過要注意，gu、gun 仲係 gu、gun。

</Alert>

| 例字                     | ✔️ 正確寫法 | ❌ 錯誤寫法 |
| ------------------------ | ----------- | ----------- |
| 廣 <Audio client:load id="gwong2" /> | gwong2      | guong2      |
| 狂 <Audio client:load id="kwong4" /> | kwong4      | kuong4      |
| 昆 <Audio client:load id="kwan1" />  | kwan1       | kuan1       |
| 古 <Audio client:load id="gu2" />    | gu2         | gwu2 / gw2  |

### 1.4 普拼 ong → 粵拼 ung

<Alert color="success">

普拼中嘅 ong 同粵拼嘅 **ung** 發音係一樣嘅，國際音標都係 [ʊŋ]，而粵拼中嘅 **ong** 係普通話冇嘅發音，國際音標係 [ɔŋ]。

</Alert>

| ung                           | ong                           |
| ----------------------------- | ----------------------------- |
| 鍾 zung1 <Audio client:load id="zung1" /> | 莊 zong1 <Audio client:load id="zong1" /> |
| 公 gung1 <Audio client:load id="gung1" /> | 江 gong1 <Audio client:load id="gong1" /> |

### 1.5 普拼 ao → 粵拼 aau

<Alert color="success">

粵拼以 u 而非 o 結尾，呢個都係遵循國際音標嘅寫法。

</Alert>

| 例字                    | ✔️ 正確寫法 | ❌ 錯誤寫法  |
| ----------------------- | ----------- | ------------ |
| 考 <Audio client:load id="haau2" /> | haau2       | hao2 / haao2 |
| 包 <Audio client:load id="baau1" /> | baau1       | bao1 / baao1 |

> 關於粵拼中 a 同 aa 嘅區別下面會講解。

## 2. 音系區別

### 2.1 韻腹 aa 同 a

<Alert color="success">

普拼嘅 a 等同於粵拼嘅 **aa**，國際音標係 [a]。而粵拼中嘅 **a** 音喺普通話入邊冇。佢嘅國際音標係 [ɐ]。**aa** 同 **a** 係兩個不同嘅韻腹，唔好撈亂。讀者既然識粵語，噉睇下下面幾個例字就知道個區別嘞：

</Alert>

| aa                            | a                           |
| ----------------------------- | --------------------------- |
| 三 saam1 <Audio client:load id="saam1" /> | 心 sam1 <Audio client:load id="sam1" /> |
| 山 saan1 <Audio client:load id="saan1" /> | 身 san1 <Audio client:load id="san1" /> |
| 稍 saau2 <Audio client:load id="saau2" /> | 手 sau2 <Audio client:load id="sau2" /> |

### 2.2 韻腹 eo、oe

<Alert color="success">

呢兩個韻母嘅國際音標分別係 [ɵ]、[œ]，普通話入邊都冇呢兩個音。

</Alert>

| eo                            | oe                              |
| ----------------------------- | ------------------------------- |
| 率 seot1 <Audio client:load id="seot1" /> | 削 soek3 <Audio client:load id="soek3" />   |
| 潤 jeon6 <Audio client:load id="jeon6" /> | 讓 joeng6 <Audio client:load id="joeng6" /> |

> 大家可能會覺得，點解要將 **eo** 同 **oe** 分開？呢兩個唔係同一個音來嘅咩？其實唔係。**eot6** 係「術」字嘅韻母，但係 **oet6** <Audio client:load id="oet6" /> 字就係另一個音嘞。「食完飯 **oet6** <Audio client:load id="oet6" /> 一啖氣出來」，就係呢個韻母 oet6。
>
> 再例如形容趕快嘅詞「**coet4** **coet2** 聲」，好明顯唔係「出出聲」，所以呢兩個係唔同嘅音來㗎。
>
> 詳細嘅解釋可以參考[粵拼答問](https://lshk.org/jyutping-faq)第 F 問。

### 2.3 韻母 e

<Alert color="success">

普拼嘅 e 國際音標係 [ɤ]，即係普通話入邊「餓」字嘅韻母，如果佢前面接 y 或者 i 則表達另一個音 [e]，例如普通話裏「夜」字的韻母。而粵拼入邊 **e** 永遠淨代表一個發音 [ɛ]，呢個音類似英語單詞 「yes」 嘅元音。

</Alert>

- 寫 se2 <Audio client:load id="se2" />
- 借 ze3 <Audio client:load id="ze3" />
- 鄭 zeng6 <Audio client:load id="zeng6" />
- 石 sek6 <Audio client:load id="sek6" />

### 2.4 韻母 i

<Alert color="success">

普拼入邊 i 會根據拼寫音節嘅唔同會代表兩個唔同嘅音。例如普通話入邊「資」嘅拼音係 zi，呢度 i 代表嘅音係 [z̩]，而喺「機」嘅拼音 ji 度，i 代表嘅音係 [i]。換句話講，普拼中 zi ci si 入邊嘅 i，同 ji qi xi 入邊嘅 i 係兩個唔同嘅 i。

粵拼嘅 **i** 情況類似， 喺大多數時候都代表發音 [i]，而拼寫成 **ik** 或 **ing** 個陣發音就變成 [ɪ]。

</Alert>

| [i]                         | [ɪ]                           |
| --------------------------- | ----------------------------- |
| 詩 si1 <Audio client:load id="si1" />   | 識 sik1 <Audio client:load id="sik1" />   |
| 仙 sin1 <Audio client:load id="sin1" /> | 星 sing1 <Audio client:load id="sing1" /> |
| 知 zi1 <Audio client:load id="zi1" />   | 即 zik1 <Audio client:load id="zik1" />   |

### 2.5 聲母 ng-

<Alert color="success">

呢個音嘅國際音標係 [ŋ]。普通話冇呢個聲母，而粵語入邊聲母 **ng-** 同零聲母 Ø- 係區分嘅。而家好多廣州人都分唔出嘞，例如將「我」字發成 **o5**，但係其實個發音係 **ngo5**。（好彩輸入法可以開模糊音，所以如果實在分唔到就開模糊音啦，冚唪唥打晒 **ng-** 開頭就得）。

</Alert>

| ng-                             | Ø-                          |
| ------------------------------- | --------------------------- |
| 岸 ngon6 <Audio client:load id="ngon6" />   | 按 on3 <Audio client:load id="on3" />   |
| 雁 ngaan6 <Audio client:load id="ngaan6" /> | 晏 aan3 <Audio client:load id="aan3" /> |

### 2.6 韻尾 -m

<Alert color="success">

普通話入邊鼻音韻尾淨得 -n 同 -ng（前鼻音同後鼻音），冇 -m。而粵語保留咗 **-m**、**-n**、**-ng** 三種鼻音韻尾。

</Alert>

| -m                            | -n                            | -ng                             |
| ----------------------------- | ----------------------------- | ------------------------------- |
| 三 saam1 <Audio client:load id="saam1" /> | 山 saan1 <Audio client:load id="saan1" /> | 生 saang1 <Audio client:load id="saang1" /> |
| 含 ham4 <Audio client:load id="ham4" />   | 痕 han4 <Audio client:load id="han4" />   | 行 hang4<Audio client:load id="hang4" />    |
| 尖 zim1 <Audio client:load id="zim1" />   | 煎 zin1 <Audio client:load id="zin1" />   | 精 zing1 <Audio client:load id="zing1" />   |

### 2.7 韻尾 -p、-t、-k

<Alert color="success">

呢三個韻尾就係傳統意義上嘅「入聲」。普通話冇入聲，但係粵語就保留嗮，所以既然讀者識粵語，下面幾隻字嘅發音應該都好容易區分得出來。

</Alert>

| -p                            | -t                          | -k                          |
| ----------------------------- | --------------------------- | --------------------------- |
| 湿 sap1 <Audio client:load id="sap1" />   | 失 sat1 <Audio client:load id="sat1" /> | 塞 sak1 <Audio client:load id="sak1" /> |
| 接 zip3 <Audio client:load id="zip3" />   | 节 zit3 <Audio client:load id="zit3" /> | 脊 zek3 <Audio client:load id="zek3" /> |
| 集 zaap6 <Audio client:load id="zaap6" /> | 活 wut6 <Audio client:load id="wut6" /> | 六 luk6 <Audio client:load id="luk6" /> |

### 2.8 聲調

<Alert title="提醒" color="dark">

如果淨係想學識用粵拼打字，可以**直接跳過本節**。粵拼打字唔需要打聲調，不過如果打埋聲調嘅話可以提高輸入速度。

</Alert>

普通話得四個聲調，粵語有六個。我哋先回憶下普通話嘅四個聲調：

<img
  src="/img/cmn.png"
  width="870"
  height="230"
  loading="lazy"
  alt="Mandarin Tones Chart"
/>

總結出來普通話四個聲調嘅調值如下表：

| 第 1 聲      | 第 2 聲      | 第 3 聲       | 第 4 聲      |
| ------------ | ------------ | ------------- | ------------ |
| 55（高平調） | 35（高升調） | 214（曲折調） | 51（高降調） |

而粵語嘅 6 個聲調如下圖：

<img
  src="/img/yue.png"
  width="870"
  height="230"
  loading="lazy"
  alt="Cantonese Tones Chart"
/>

6 個調值如下表：

| 第 1 聲 55（高平調）      | 第 2 聲 35（高升調）      | 第 3 聲 33（中平調）      |
| ------------------------- | ------------------------- | ------------------------- |
| 詩 si1 <Audio client:load id="si1" /> | 史 si2 <Audio client:load id="si2" /> | 試 si3 <Audio client:load id="si3" /> |

| 第 4 聲 21（低降調）      | 第 5 聲 13（低升調）      | 第 6 聲 22（中低平調）    |
| ------------------------- | ------------------------- | ------------------------- |
| 時 si4 <Audio client:load id="si4" /> | 市 si5 <Audio client:load id="si5" /> | 事 si6 <Audio client:load id="si6" /> |

如果實在記唔住呢啲聲調都冇所謂，反正輸入法打字唔使打聲調。

> 可能會有人問，點解我覺得廣州話唔止六個聲調嘅？例如「私人」同「詩人」嘅音唔一樣喎，點解都係 si1？呢個係因爲粵語廣州話入邊嘅第一聲的確已經分化咗成兩個聲調，有啲字例如「詩」讀成 高平調 55，有啲字例如「私」讀成高降調 53。但係喺粵拼入邊我哋**唔做區分，全部當成第一聲**。
>
> 詳細嘅解釋可以參考[粵拼答問](https://www.lshk.org/faq-on-jyutping)第 I 問。

練習粵語聲調仲有一個好好玩又有效嘅方法，就係利用粵語歌，詳見本站嘅[用粵語歌練習聲調](/blog/song/)。

### 2.9 普通話特有、粵語冇嘅音

<Alert color="success">

粵語唔分平翹舌音，所以粵拼入邊冇 zh ch sh r 呢四個聲母，另外粵語冇普拼中嘅 j q x 音（粵拼嘅 j 等於普拼嘅 y）。

</Alert>

## 3. 搞掂！

恭喜你讀到呢度，粵拼同普通話拼音嘅區別就咁多，其他字母代表嘅發音，例如 b p m f、d t n l、g k h、z c s w 喺普拼同粵拼入邊都係一樣嘅。要查睇成個粵拼方案嘅完整聲韻母表，請見本站嘅[ LSHK 粵拼方案](/jyutping)。而家先來做幾個小練習，睇下你學識打粵拼未：

### 3.1 練習

寫出下面幾個詞嘅粵語拼音，可以唔理個聲調：

1. 粵語拼音
2. 廣州話
3. 稍等
4. 你哋
5. 我同佢
6. 香港
7. 語言學

#### 答案（可以忽略個聲調）

1. jyut6 jyu5 ping3 jam1
2. gwong2 zau1 waa2
3. saau2 dang2
4. nei5 dei6
5. ngo5 tung4 keoi5
6. hoeng1 gong2
7. jyu5 jin4 hok6

### 3.2 工具資源

我哋已經講解晒粵拼同普通話拼音嘅區別，如果你想對成個粵拼方案有個全面嘅認識，噉務必睇下本站嘅 [LSHK 粵拼方案](/jyutping) 頁面。入邊有晒成個粵拼方案嘅所有聲母韻母，仲有埋發音示例。每個聲韻母都撳下粒 掣聽下聲，就可以好快熟悉成個粵拼方案。

啱開始用粵拼嗰陣，往往都會有啲字唔識點拼，呢個時候就一定要查字典。我哋推薦一個網上粵拼字典：

- [粵音資料集叢](https://jyut.net/)

如果遇到字唔識佢嘅粵拼，隨時用呢個字典來查。如果想要更多粵語學習資源，請見[粵語學習資源](/blog/resource)。

## 附錄：粵拼注音文本示例《北風同太陽》

<SampleText client:idle />
